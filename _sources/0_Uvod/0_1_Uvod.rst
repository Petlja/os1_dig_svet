Добродошли у Дигитални свет!
============================
 
Заједно ћемо кренути на узбудљиво путовање кроз свет дигиталних уређаја! Можда се питаш шта су то дигитални уређаји и како нам могу помоћи у свакодневном животу? Спреми се да на занимљив начин истражиш све што те интересује о дигиталним уређајима.

.. image:: ../../_images/u_digitalni_uredjaji.png
    :width: 500
    :align: center

Прво ћеш научићеш како да препознаш дигиталне уређаје око нас и научићеш њихова имена. Замисли да је свет око нас испуњен чаробним кутијама које свима нама помажу да лакше обављамо свакодневне послове. Да ли се питаш како су људи живели пре него што су постојали ови чаробни уређаји? Хајде да истражимо заједно!

Да ли знаш да можеш да ствараш уз помоћ  дигиталних уређаја? На пример, можеш да црташ, да причаш приче, па чак и да учиш на потпуно нов и забаван начин. А, да би сазнао/ла све о томе, разговараћемо о дигиталним уџбеницима и о томе како нам могу помоћи да учимо о различитим стварима на много занимљивији начин.


.. image:: ../../_images/0_decakov_telefon.png
    :width: 180
    :align: center
    
Такође, јако је важно и да научиш и како да будеш безбедан/на док истражујеш свет око нас. Да ли знаш шта су паметни уређаји? То су уређаји који могу да „мисле” и раде ствари као да су чаробни! Способни су да „размишљају” и обављају најразличитије задатке као да су чаробњаци који својим чаробним моћима решавају сваки проблем.

Али понекад, мораш да знаш и како да се заштитиш од прекомерног и небезбедног коришћења дигиталних уређаја како би остао/ла  здрав и безбедан. И то није све! Научићеш како да будеш чувар наше планете тако што ћеш се правилно бринути о електронском отпаду. 

.. image:: ../../_images/0_biljka.png
    :width: 200
    :align: center

Такође, говорићемо и о заштити наших личних података јер је важно да знаш како да будеш безбедан/на док користиш дигиталне уређаје. Ако ти се деси да видиш нешто необично или се осећаш несигурно док користиш дигиталне уређаје, не брини! Постоје људи којима можеш да се обратиш за помоћ и савет. И наравно, научићеш како да будеш одговоран/на корисник/ца дигиталних уређаја и зашто је то важно.



На овом путовању, открићеш и шта је то "алгоритам" и како ти он може помоћи да решиш најразличитије проблеме корак по корак. Ако се приликом решавања неког задатка запетљаш или направиш грешку, не брини, научићеш како да је исправиш и пронађеш најбоље право решење.

.. image:: ../../_images/0_algoritam.png
    :width: 350
    :align: center
    
Како бисмо ти олакшали истраживање дигиталног света, поред материјала које пружа овај курс, ту је и твоја **радна свеска**. У њој ћеш решавати разноврсне задатке које смо посебно припремили за тебе. Било би одлично да када читаш сваку лекцију поред себе имаш и своју радну свеску. Ако ти је потребна помоћ, нека ти родитељ или блиска одрасла особа помогне да је одштампаш и припремиш. 

А сада, хајде да заједно истражимо све тајне дигиталних уређаја и научимо како да будемо прави мали истраживачи дигиталног света. Спремни? Крећемо!
